<style type="text/css">
	div {
		box-shadow:  1px 1px 2px black, 0 0 10px #987a, 0 0 5px #456190;
		padding: 12px;
	}
</style>
<div>
	<p style="text-align: justify;">Maqaan isaa inni jalqabaa <strong>Abraam </strong>ture. Booda garuu Waaqayyo maqaa isaa gara Abrahaamitti jijjiireera (Uum.17: l-5);<br><strong>Abrahaam </strong>jechuun <strong>&#8216;Abbaa saba baay&#8217;ee (Father of many nations)&#8217;</strong> jechuudha. Abrahaam abbaan isaa Taaraa jedhama. Warri isaa waaq-harkeetti bulu ture. Booda garuu guyyaa tokko waaq-harkichaan, &#8220;Beela&#8217;e beela na nyaachisi dheebodhee dheebu nabaasi&#8221; jedhee itti dubbate. Waaq-harkichis isa hin dhageenye. &#8216;Tole kunis yaa hafuutii na haasofsiisi&#8217; jedheen. Innis harka namaan waan tolfame waan ta&#8217;eef dhagahuu hin dandeenye. Kanaanis waaq-harkee kana caccabsee Waaqayyoon barbaadutti ka&#8217;e. Uumamaa jiran hunda ni qorate, amala isaanis ni ilaale, aduu, qilleensa, duumessa hunduma ni ilaale; kuni hundi Waaqa akka hin taane ni hubate. Boodarras, &#8220;Yaa Waaqa biiftuu uumte natti mul’adhu,&#8221; jedhee kadhate. Waaqayyos isaaf of ibse.<br>• Waaqayyo guyyaa tokko Abraamiin &#8220;biyya kee keessaa, lammii kee keessaafi maatii abbaa kee keessaa ba&#8217;iitii gara biyya ani sitti agarsiisuu dhaqi &#8220;jedheen. &#8220;Ani saba guddaa sin godha; sin eebbisaa, maqaa kees nan guddisa; eebbifamaas ni taata; qomoon biyya lafaa hundinuu sababa keetiif ni eebbifamu. &#8221; jedheen (Uum.12: 1-6).<br>• Waaqayyos yeroo garaa garaa Abrahaamitti dubbateera (Uum. 12:1-6; 12:7; 13; Duuk.7:2-3).<br>Kanarraa Abrahaam akkuma Waaqayyo isatti dubbate ka&#8217;ee ni adeeme. Looxis isa waliin ni adeeme. Biyya Kaaraanii yemmuu ba&#8217;u nama waggaa 75 ture. Gara biyya Kana&#8217;aanittis ni gale. Haati warraa isaas Saaraadha. Kana booda Abrahaam bara sanatti beelli hamaan waan ka&#8217;eef haadha warraa isaa fudhatee gara Misiriitti deeme. Mootichi Misiriis Saaraa ni jaalate; waa&#8217;ee ishees adda baafachuuf Abrahaamin waamee gaafate.<br>Abrahaam garuu sodaatee waan tureef &#8216;obboleetti kooti&#8217; jedheen. Abrahaam sodaa irraa kan ka&#8217;e akka isa hin ajjeesneef Saaraadhaan obboleetti kooti jedheen. Mootichis akka Saaraa bira hin geenyeef garuu Waaqayyo mootichaafi maatii isaa ni dhahe. Saaraanis wanti tokkoyyuu osoo irra hin ga&#8217;in gara Abrahaam nagaan deebite. Mootichis Abrahaamin waamee &#8216;wanta akkasii maaf anarratti raawwatte? Isheen haadha warraa kee akka taate maaliif anatti hin himne&#8221; jedhee Abrahaamitti dheekkame. Mootichis qabeenyata jaajiltoota Abrahaamiifi Saaraa gargaaran waliin ni kenneef. Kana booda Abrahaam dureessa ta&#8217;ee biyya Keebroon jiraachaa ture. Wan hunduu osoo guuteefii jiruu dhala waan hin qabneef jireenyi isaa kan gaddaan guutame ture. Abrahaam keessummoota simachuu baay&#8217;ee jaalata ture. Guyyaa tokkos Qilxuu Mamree jala osoo taa&#8217;u, keessummootni namoota sadi ta&#8217;anii isa dura dhaabatan. Innis itti fiigee hamma lafa ga&#8217;utti ni qoomma&#8217;eef. Isa tokkoonis, &#8220;Gooftaa koo ani si duratti faara tolaadhaan ilaalameera yoon ta&#8217;e ana garbicha kee bira hin darbin. Mee bishaan xinnoo isinii haa fidanii miila dhiqadhaatii muka kana jalatti haara galfadhaa,&#8221; jedheen. &#8220;Tole,&#8221; jedhaniin, innis buddeena tolchisiisee, dibicha qalsiisee aannaniifi itittuu qopheessee isaan simateera. Isaanis haati warraa isaa Saaraan eessa akka jirtu gaafatan. Keessummoota kana keessaa tokko, &#8220;Bara egeree deebi&#8217;ee nan dhufa Saaraanis ilma ni deessi.&#8221; jedhe. Yeroo kana isheen dinqa keessa wanta namni kun jedhu dhagahaa waan turteef keessatti ni seeqxi ture. Sababa isheen kolfiteefis, &#8220;Ilmi isheen deessu Yisihaaq jedhamee waamama,&#8221; jedheen. Akkuma jedhame Saaraan waggaa 90tti Yisihaaqin dahuu dandeesseetti (Uum. 17; 21:1-3).</p>
	<p style="text-align: justify;">Abrahaam Waaqayyoon baay&#8217;ee jaalata. Jaalala Abrahaam Waaqayyoof qabu kan nu hubachiisu keessaa tokko yemmuu Waaqayyo, &#8220;Ilma kee Aarsaa godhiiti naaf dhiyeessi,&#8221; yeroo jedheenitti tole jedhee ganamaan ka&#8217;ee qoraan aarsaaf barbaachisu falaxee, dargaggoota isaa keessa lama, ilma isaa Yisihaaqinis fudhatee harree fe&#8217;atee gara tulluu Mooriyaatti ol ba&#8217;e. Yisihaaqis wanta qalma ta&#8217;ee dhiyaatu waan hin barreef; &#8220;Yaa abbaa koo ibiddiifi qoraan qalmaa kunooti hoolan qalmaahoo eessaree?&#8221; jedheen. Abrahaam deebisee. &#8220;Waaqayyo qalma gubamuufi hoolaa ni qopheessaa jedhee walumaan gara Tulluu Mooriyaatti ol bahan.</p>
	<p style="text-align: justify;">Abrahaamis, qoraan qopheessee haaduu fudhatee yemmuu ilma isaa qaluuf ka&#8217;u ergamaan Waaqayyo, &#8220;Abrahaam Abrahaam ilma keerratti homaa hin raawwatin; ani akka ati ilma kee tokkichaaf hin mararfanne argeera&#8221; jedheen. Abrahaamis of dugduuba yemmuu ilaalu korbeessa harangamaan qababame tokko argee isa qalanii aarsaa dhiyeessan.<br>Abrahaamis maqaa sana &#8216;Yahiweeyir’ee&#8217; jedhee moggaase (Uum 22:14). Hiikkaan isaas Waaqayyo ni arga jechuudha.<br>Namoonni kanaaf ammayyu &#8216;inni tulluu Waaqayyo irratti namaaf waa argamsiisudha jedhan.<br>Haati warraa Abrahaam Saaraan wagga 127tti boqotte. Abrahaam Yisihaaqin ala ijoollee 7 dhalfateera. Kan dura Ismuaa’el jedhama. Aggaar gargaartuu Saaraa kan lammiin Misirii taate irra dhalate. (Uuma 16:15). Erga haati manaa isaa Saaraan boqottee booda immoo dubartii Keexuraa jedhamtu fuudhee ijoollee jaha irraa dhalcheera (Uum.25:1-2).<br>Sanyiin isaa akka biyyattii dhuunfatu raagni dubbatameefi ture. Abdiin isan kenname kun immoo biyya lafaa kana qofaatti osoo hin taane samii irrattillee akka isaaf ta&#8217;u ni hubate (Ibr. 11:8-16).<br>Waggaa 175 erga biyya lafaa kanarraa jiraatee boqote. Ijoolleen isaa Yisihaaqiifi Ismaa&#8217;eel holqaa Makfelaa jedhatutti isa aawwaalaniiruu (Uma. 25:9-10)</p>
	<p style="text-align: justify;">Maqaan isaas kakuu haaraa keessatti yeroo adda addaa ka&#8217;ee ni argina. Isaan keessa akka fakkeenyaatti:<br><ul><li>Waaqayyoof akka nama ajajamuutti. (Yoh.8:39-40, Ibr.11:17-19).</li><li> Amantiin isaa akka tolummaatti akka lakkaa&#8217;ameefiitti (Room.4:3, Ga13.6-7)</li><li> Namoonni addunyaa kana irra jiran hundi amantiidhaan &#8216;ilmaan Abrahaam jedhamanii akka waamamanitti (Rom. 4:11, 9:7-8, Gal.3:7-9) baldhinaan ibseera.</li></ul>Galanni Waaqayyoof haa ta&#8217;u. Waaqayyo kadhannaa qulqullicha kanaan nutti haa araaramu; sugni isaas nu waliin haa ta’u, Hanga bara baraatti Amee!</p>
	
</div>